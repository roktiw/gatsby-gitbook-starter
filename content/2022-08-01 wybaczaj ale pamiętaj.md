---
title: "2022-08-01 wybaczaj, ale pamiętaj"
metaTitle: "2022-08-01 wybaczaj, ale pamiętaj"
metaDescription: "2022-08-01 wybaczaj, ale pamiętaj"
---

Wybaczaj ale pamiętaj.
Dziś jest rocznica wybuchu Powstania Warszawskiego. Spędziłem ją na Powiślu. Przy Tamce ulicy; ulicy, przy której się urodziłem, przy której Ojciec mi kupił pierwszą w życiu ręcznie robioną szczoteczkę do zębów na zamówienie, przy której pracowałem, którą chodziłem na Uniwersytet Warszawski i którą wielokrotnie radośnie zjeżdżałem na dół na melanż nad Wisłą.
Na rogu Tamki i Wybrzeża Kościuszkowskiego jest budynek dawnej elektrowni. W nim Polacy bronili się przed Niemcami. W trakcie Powstania elektrownia nie tylko stawiała opór przeważającym siłom niemieckich agresorów, ale nawet skutecznie dostarczała prądu walczącej powstańczej Warszawie!
Budynek na rogu do dziś nosi ślady po kulach.
Można go dotknąć, można palec w te dziury włożyć. Można nawet łzę uronić.
Dziś budynek ma neon EON.
Jak czytamy na Wikipedii:
RWE Stoen S.A. powstała w wyniku zakupu od Skarbu Państwa 85% akcji spółki STOEN (Stołeczny Zakład Energetyczny S.A. 1993–1999, STOEN S.A. 1999–2002) przez niemiecką Grupę RWE. Przejęcie kontroli nad spółką STOEN S.A. nastąpiło w grudniu 2002 roku za cenę 1,5 mld złotych [1]. W maju 2007 nastąpiła zmiana nazwy i znaku firmy ze STOEN na RWE Stoen. 1 lipca 2007 spółka została podzielona na 2 spółki: RWE Stoen (spółka obrotu) RWE Stoen Operator (operator systemu dystrybucyjnego). Ponadto została powołana też RWE Stoen Contracting. 1 października 2008 spółka RWE Stoen S.A. zmieniła nazwę na RWE Polska S.A.
https://pl.wikipedia.org/wiki/E.ON_Polska 
Czego hitlerowcy nie zdobyli cynicznie zdobył kapitalizm.
Tak kluczowe kompetencje jak energetyka w stolicy nie powinny być w ogóle przedmiotem obrotu poza Skarbem Państwa. Czy wyobrażamy sobie, żeby Tybet oddał w zarząd elektrownie Chińczykom? Czy wyobrażamy sobie, aby Ameryka sprzedała elektrownie nieopodal World Trade Center w ręce grupy kapitałowej z bliskiego wschodu? Czy wyobrażamy sobie, aby Ukraina sprzedała 85% udziałów w elektrowni zasilającej Kijów kapitałowi moskiewskiemu? Czy wyobrażamy sobie, aby elektrownia zasilająca Tel Awiw została w 85% przejęta przez joint venture capital z Egiptu i Arabii Saudyjskiej?
Pismo mówi, że trauma trwa przez cztery pokolenia. Ja jestem drugim pokoleniem urodzonym po Wojnie. Z pierwszej ręki słuchałem historii moich babć i dziadków. Z drugiej ręki słyszałem dziesiątki o ile nie setki historii i traum na wielu terapiach grupowych.
Dziś miałem łzy w oczach.
Może kiedyś wybaczę, ale nigdy nie zapomnę.
